<538 LITTERAE QUADRIMESTRES

omnia pia proclivis animus, nec istud ignoras. Magnam utilita-
tis spem in puerorum institutione esse positam hoc quoque .
alias scriptum est. Nihil igitur superest, quod ad hoc pertineat.

Quamobrem ad ea venio, quae te maxime audire velle intel-
ligo, ea, quae ex concionibus sacrisque confessionibus hoc
jejunii tempore sequuta sunt commoda. Magister igitur Bene-
dictus ¹ toto quadragesimae tempore, diebus quidem dominicis
ac festis, quod semper solet, concionatus est. Profestis autem
evangelia et epistolas singulorum dierum exposuit idque multa
auditorum frequentia, etsi praeter ipsum quinque alii eccle-
siastae in hac urbe concionarentur. Cumque non pauci hoc
modo, ad meliorem vitae rationem conversi, a via peccatorum
diverterint, tamen unus praecipue singulari quodam Spiritus
Sancti ductu ad poenitentiam rediit, vir nobilis ac potens et in
hac civitate magni habitus. Huic, cum, propter occisum fra-
trem, grave odium jam septem abhinc annis cum altero viro
gravi, qui, et ipse clarus genere, opibus multum poterat, inter-
cessisset, aliquando inter ipsos depugnatum fuerat magno
totius fere civitatis tumultu, ut bonam nobilium partem secum
traherent hae duae factiones, nec una tantum familia sed pluri-
mae eodem odio eadem ex causa arderent. Multi supplicio ad-
dicti jam poenas dederant. Multi praeterea ex hac causa, in
exilium relegati, patria carere cogebantur. Et quod erat miser-
rimum, vir ille magno prope totius civitatis moerore jam diu
in carcere nexus, saepe jam tortus, non prius evasurus inde
credebatur, quam de eo extremum sumeretur supplicium. In-
stabat enim hic ejus adversarius apud Pro-regem vehementer,
et nulla ratione, nullis lacrymiS‚ nullis etiam principum preci-
bus flecti poterat ut vel remissius quicquam cum eo ageret.
Hunc ita ferocem animo movit Deus, unus author motorque
cordium, circa initium quadragesimae ut lubens frequensque
ad templum nostrum accederet, ibique sacra interdum duo,
semper autem concionem vel lectionem, utra pro dierum ra-
tione haberetur, attentissimus audiret, lacrymis interea per
ejus genas copiose decurrentibus, quo et ipse nonnumquam
obvelare pallio caput cogebatur, ut jam admirationi esset suis
civibus, nobis vero etiam spem majoris fructus afferret, qua nec

¹ Benedictus Palmius.

